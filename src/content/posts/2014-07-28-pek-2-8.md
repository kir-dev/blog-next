---
layout: post
author: tmichel
date: 2014-07-28 23:59:00
title: 'PÉK 2.8.0 release'
comment: true
---

A PÉK 2.8.0-ás verziójának nagy újítása, hogy az OpenAM-et, a klasszikus [SAML alapú SSO][1] szolgáltatást magunk mögött hagyjuk és teljesen átállunk az auth.sch-ra. Erről az átállásról már [többször][2] [írtunk][3], de most tényleg eljött. A bejelentkezés módjának változása melett pár fontos módosítást is bevezetünk ezzel a verzióval. Ebben a bejegyzésben ezeket fogom részletesebben megnézni.

## Bejelentkezés és regisztráció

Ha ellátogattok a [korok.sch.bme.hu][4] címre, akkor egy új képernyő fogad, ahonnan be lehet jelentkezni az alkalmazásba. Autentikáció után már a megszokott felületeket láthatjátok.

A csavar akkor jön, ha az auth.sch és a PÉK nem tudja automatikusan összekapcsolni a két felhasználói fiókot. Ha van VIR fiókod, akkor egyszerűen csak a felhasználónév és jelszó megadásával linkelheted a fiókjaid. A következő bejelentkezésnél már nem lesz gond. Ha nincs még VIR felhasználód, akkor könnyedén létrehozhatsz egy újat. Már nem szükséges a supporton keresztül új felhasználót igényelni.

A külsősök számára (gondolok itt a külsős MMMK tagokra) a VIR fiók igénylés átalakul _schacc_ igényléssé, amit supporton keresztül tehetnek meg. Ezügyben a KSZK-hoz kell fordulni.

Fontos, hogy aki eddig auth.sch-n próbált meg bejelentkezni a PÉK-be és folyton hibaüzenetet kapott, az azért volt, mert a két rendszer között az egyeztetés még nem volt teljesen megoldott.

## Közösségi pontszámítás

Több panasz is érkezett a pontszámítással kapcsolatban. Némi vizsgálódás után kiderítettük, hogy a rendszer **helyesen** számítja a pontokat. Egyetlen apró hiba volt ezzel kapcsolatban: az egyes köröknél kapott pontok és belépők akkor is megjelentek a felületen, ha a státuszuk nem _elfogadott_ volt. Ezt most javítottuk, ezután már csak az elfogadott pontozások láthatóak.

A 2.7.0-ás verzióval változott a pontok előállítása is. Csak egyszer generáljuk a pontokat és utána csak megjelenítjük őket. 2.7-es verzió előtt _on-the-fly_ generálódtak a pontok, amikor lekérdeztük őket. A 2.8-as verzióban a pontok generálása minden alkalommal megtörténik amikor elbírálnak egy pontozási kérelmet. Így tehát **mindig** a helyes pontszámokat fogjátok látni a _közösségi történet_ oldalon.

## Profil adatok láthatósága

Egy tavaly őszi frissítés alapértelmezetten elrejtett minden profil adatot így a rendszerünk egyik legfontosabb funkciója, a keresés, szinte használhatatlanná vált. Ezt a problémát most úgy próbáljuk orvosolni, hogy **mindenkinek** láthatóvá tesszük a fontos elérhetőségeit (már ha egyáltalán kitöltötte.) Mostantól a következő attribútumok láthatóak alapértelmezetten: mobil, email és szobaszám. Az újonnan regisztrált felhasználóknál ezek az attribútumok ugyanúgy láthatóak alapértelmezetten. Arra kérnénk mindenkit, hogy ezeket az adatokat tartsátok naprakészen, hogy elérhetőek legyetek a társaitok számára.

Amennyiben valaki úgy érzi, hogy nem szeretné kiadni ezeket az információkat, a profil szerkesztése oldalon (ahogy eddig is) szabályozhatja, hogy mely adatok jelenjenek meg a profil oldalon.

## Szobaszámok

Apró változás, de az auth.sch-s szinkronizáció jóvoltából mostantól KFR-ből megkapjuk az adott félévre vonatkozó szobaszámokat. Ezt minden bejelentkezés után frissítjük.

## Jelszavak

A PÉK-en belül a jelszavak értelmüket vesztették, ezért elkezdtük a kivezetésüket. Jelenleg egyetlen funkciójuk a fentebb is említett fiók összekapcsolás. A jelszókezeléssel kapcsolatos oldalakat töröljük. A jelszó megváltoztatására szolgáló oldal már el is tűnt. Idővel a jelszó emlékeztető oldalt is kivonjuk a forgalomból.

A régi VIR bejelentkező oldalról is eltűnt a jelszavas bejelentkeztető form. Már ott is csak auth.sch-n keresztül lehet bejelentkezni. Ha esetleg hibát dobna az oldal bejelentkezés után, akkor előfordulhat, hogy nem kapcsoltad össze a VIR és auth.sch fiókodat.

## Api

Az auth.sch számára a PÉK is szolgáltat adatokat. Az új verzióban pár új dolgot is átadunk az auth.sch számára, így ezeket ti is elérhetitek. Ilyenek például az _öregtag_ státuszú körtagságok, valamint a körtagságok kezdete és vége is.

## Kód

A végén menjünk bele picit a csúnya részletek be is. A release-hez tartozó összes commit [megtekinthető githubon][5]. Jó néhány pull-request is született menet közben. Ezeken keresztül betekinthettek a munkamódszerünkbe. Jó böngészést kívánok.

[1]: http://en.wikipedia.org/wiki/Security_Assertion_Markup_Language
[2]: /post/2014-03-16-auth-sch
[3]: /post/2014-06-05-auth-sch-tesztrepules
[4]: https://korok.sch.bme.hu
[5]: https://github.com/kir-dev/korok/compare/sch-pek-2.7.0...v2.8.0
