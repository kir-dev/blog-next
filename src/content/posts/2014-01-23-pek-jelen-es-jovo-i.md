---
layout: post
title: 'PÉK jelene és jövője, I. rész'
author: tmichel
date: 2014-01-23 22:35:00
category: pek
---

Ezzel a bejegyzéssel indul útjára egy több részes sorozat, amiben megpróbálom
bemutatni a PÉK-nek azt az oldalát, amit kevesen látnak és még kevesebben
ismernek. Többek között szó lesz a PÉK rövid történetéről, a jelenlegi
felépítéséről, a kihívásokról, amiket a körrel szemben támaszt és természetesen
a jövőről is. Ha minden jól alakul, akkor a következő pár hónap felettébb
izgalmas lesz. Egyelőre csak az elhatározás született meg, konkrétumok még alig
látszanak.

## Oké, hogy PÉK, de akkor mi az a VIR?

Az évek során bizonyos fogalmak és alkalmazások között elmosódott a határvonal.
A PÉK (Profil és Körök) valójában a VIR (Villanykari Információs Rendszer) egy
szelete csupán. Anno még KIR-ként (Kollégiumi Információs Rendszer) indult ez a
projekt. Ezt tükrözi a körünk neve is (Kir-Dev == Kollégiumi Információs
Rendszer fejlesztők, de ez így hosszú is és legalább egy nagyságrenddel kevésbé
hangzatos is).

![VIR nyitóoldal az induláskor](https://warp.sch.bme.hu/img/blobs/redirect/eyJfcmFpbHMiOnsibWVzc2FnZSI6IkJBaHBPdz09IiwiZXhwIjpudWxsLCJwdXIiOiJibG9iX2lkIn19--58e32e21c0436e16d143d778b2a1c207b29b052f/vir_landing.jpg)

A VIR valójában egy meta-projekt, ami [több kisebb alkalmazást](https://vir.sch.bme.hu/index.html)
fogott össze. Lassan, de biztosan elhalványult az eredeti elképzelés és a kar
hallgatóinak többsége elfelejtette, hogy egyáltalán volt ilyen. A VIR alá
tartozott a lassan teljesen megszűnő [news](http://news.sch.bme.hu/), az azóta
már átalakult [wiki](https://wiki.sch.bme.hu/), az eredetileg két alkalmazásként
működő [Profil és Körök](https://korok.sch.bme.hu), valamint az SSO (Single
sign-on) is. A megvalósult alkalmazásokon túl az [SSS-ről (Schönherz Social Services)](https://blog.sch.bme.hu/index.php/kozosseg/2009/11/25/sss-koezoessegi-site-villanykar-modra)
is sokat beszéltünk, főleg a körön belül. Emellett egy [RSS aggregátor](http://stewie.sch.bme.hu/gitweb/?p=archive/andy/aggregator) is
készült volna, ami a Schönherzen belüli hírek automatikus összegyűjtését
célozta.

A VIR fogta volna össze a kollégium és tágabb értelemben a kar online életének
egy meghatározó részét. A PÉK alatt lévő adatbázisban sok érdekes adat van, sőt
ezt még egy kapcsolati hálóval kiegészítve már igazán nagyot lehetett volna
álmodni. Ezek a nagyra törő tervek idő és lelkesedés hiányában nem valósultak
meg, vagy inkább úgy fogalmaznék, hogy határozatlan időre elnapolódtak.

Mára a VIR a legtöbb hallgatónak egyet jelent a PÉK-kel. Ez köszönhető a meg nem
valósult fejlesztéseknek is, de főleg annak, hogy kifele sosem kommunikáltuk
igazán a határvonalakat. Sőt az sem segített, a legtöbb domain valójában egy
alkalmazásra mutat. Például a [korok.sch.bme.hu](https://korok.sch.bme.hu), a
[profile.sch.bme.hu](https://profile.sch.bme.hu), sőt még a
[vir.sch.bme.hu](https://vir.sch.bme.hu) is ugyanarra az alkalmazásra, a
[PÉK](https://github.com/kir-dev/korok)-re mutat.

Ezzel az első bejegyzés végére is értünk. A következő részben már tényleg a PÉK-
kel fogunk foglalkozni és azzal az úttal, amit bejárt a kezdetektől.
