---
layout: post
author: abel
idp: zoww
date: 2014-03-26 14:10:00 CET
title: "BridgeBudapest konferencia a Prezinél"
comment: true
---

Mostanában sok érdekes konferencia volt a Prezinél. A legutóbbi ilyet közösen szervezték a BridgeBudapest csapatával. A [BridgeBudapest](http://bridgebudapest.hu) egy speciális ösztöndíj, amit három sikeres magyar startup cég alapított, a Prezi, a Ustream és a LogMeIn. Az a 6-8 szerencsés, aki megnyeri az ösztöndíjat, elmehet ezekhez a cégekhez dolgozni egy hónapra és belepillanthat az életükbe. Kaliforniában a Prezihez és a Ustreamhez, Bostonban a LogMeInhez lehet eljutni. Idén csatlakozott a hármashoz az NNG, akikhez Japánba, vagy Izraelbe lehet kiutazni. 

![BridgeBudapest](http://distilleryimage2.ak.instagram.com/4b8c9378a60e11e380f00afa321cabe2_8.jpg)

Március 7-én volt a konferencia a Prezi székházban. Rengetegen voltunk, ahogy az a képen is látszik. A magyar Forbes Magazin főszerkesztője volt a beszélgetés moderátora. Ő kérdezte a négy vezetőt: Árvai Pétert és Somlai-Fischer Ádámot a Prezitől, Fehér Gyulát a Ustreamtől és Balogh Pétert az NNG-től. A találkozó eleje a három cég történetéről szólt: melyikük hogyan lett sikeres. Tulajdonképpen egy vállveregetés volt, hogy nyugodtan lehet itthon is csinálni céget, lehet az sikeres is, csak ne a hazai piacra tervezz.

A találkozó második fele az ösztöndíjról szólt. A jelentkezés március 7-én indult és egy egész hónapig, április 7-ig tart. Megszólaltak a tavalyi győztesek, láthattunk néhány kisfilmet az élményeikről. Az érdekes az egészben az volt, hogy ez a program valóban sikeres és működőképes. Két srác már a saját cégét építgeti itthon a kint megszerzett tapasztalatok és tanácsok alapján.

Az összes kisfilmet, valamint további részleteket a találkozóról és a szövetségről a BridgeBudapest [Facebook](https://www.facebook.com/bridgebudapest) oldalán találhattok.
